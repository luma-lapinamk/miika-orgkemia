# Aromaattiset yhdisteet

Hiilet voivat muodostaa kuuden hiilen rengasrakenteen, jossa hiilten välisten sidosten tyyppi ei ole aivan selkeä. Sidoselektronit eivät ole kiinteästi jakautuneet yksinkertaisiin sidoksiin tai kaksoissidoksiin, vaan ne on jaettu yhteisesti kaikille renkaan hiilille. Tällaista rakennetta kutsutaan bentseenirenkaaksi. Rakenne piirretään joko siten, että joka toinen hiilten välinen sidos on yksinkertainen sidos ja joka toinen kaksoissidos, tai siten, että kaikki sidokset korvataan ympyrällä. Erilaisia esitysmuotoja on seuraavassa kuvassa.

![Bentseeni](bentseeni.png "Bentseeni")

Tekijä Cacycle, CC BY-SA 3.0, [Wikipedia](https://commons.wikimedia.org/w/index.php?curid=112805)

Orgaanisia yhdisteitä, jotka sisältävät yhden tai useamman bentseenirenkaan, kutsutaan yleisesti aromaattisiksi yhdisteiksi. Yhdisteessä voi olla mukana muutakin kuin hiiltä ja vetyä. Jonkin bentseenirenkaan vedyn paikalla voi olla esim. alkoholiryhmä $\text{OH}$ tai vaikkapa useamman hiilen ketju. Kuvassa on esimerkkejä aromaattisista yhdisteistä.

![Aromaattisia yhdisteitä](aromaattisia.png "Aromaattisia yhdisteitä")
